Keanu Reeves
Reeves Keanu (Kianu Rivzas), visi vardai Keanu Charles 1964 09 02Beirutas, Kanados aktorius, prodiuseris, muzikantas. Su šeima gyveno Sidnėjuje, Niujorke, nuo 8 dešimtmečio – Kanadoje. Teatre debiutavo 1984, vaidino Kanadoje ir Jungtinėse Amerikos Valstijose (Merkucijus, Trinkulas, Hamletas – W. Shakespeare’o Romeo ir Džuljeta 1985, režisierius Tomas Diamondas, Audra 1989, režisierė Tina Packer, Hamletas 1995, režisierius Lewisas Baumanderis, Estragonas – S. Becketto Belaukiant Godo 2025, režisierius Jamie Lloydas, debiutas Brodvėjaus teatruose). 9 dešimtmečio pirmoje pusėje vaidino televizijos serialuose, reklamos klipuose, trumpametražiuose filmuose.

Kine debiutavo 1986 Hiverio vaidmeniu filme Jaunas kraujas (režisierius Peteris Markle’as), nusifilmavo ir kituose paauglių auditorijai skirtuose filmuose: Metas (Ant upės kranto 1986, režisierius Timas Hunteris), Krisas (Amžina daina 1988, režisierė Marisa Silver), Tedas (Nepaprasti Bilo ir Tedo nuotykiai 1989, režisierius Stephenas Herekas, Netikra Bilo ir Tedo kelionė 1991, režisierius Peteris Hewittas).

Vėliau vaidino įvairių žanrų filmuose, iš viso sukūrė daugiau kaip 100 vaidmenų. Išgarsėjo vaidmenimis veiksmo (Džonis – Ant bangos keteros 1991, režisierė Kathryn Bigelow, Džekas – Greitis 1994, režisierius Janas de Bontas, Kai – 47 roninai 2013, režisierius Carlas Rinschas), siaubo (Džonatanas – Bramo Stokerio Drakula 1992, režisierius F. F. Coppola), mokslinės fantastikos (Džonis – Džonis Mnemonikas 1995, režisierius Robertas Longo, Neo – Matrica 1999, Matrica. Perkrauta, Matrica. Revoliucijos, abu 2003, visus režisavo Lana ir Lilly Wachowski, Matrica. Prisikėlimas 2021, režisavo Lana Wachowski, Bobas – Neįžvelgiamas pasaulis 2006, režisierius Richardas Linklateris, Klaatu – Diena, kai sustojo Žemė 2008, režisierius Scottas Derricksonas) filmuose.

Dar vaidino psichologinėse (Skotas – Manasis Aidahas 1991, režisierius G. Van Santas, Siddhartha – Mažasis Buda 1993, režisierius B. Bertolucci), romantinėse (Polas – Pasivaikščiojimas debesyse 1995, režisierius Alfonso Arau, Džeidžeiksas – Jaučiant Minesotą 1996, režisierius Stevenas Baigelmanas, Džulianas – Kažkas turi pasikeisti 2003, režisierė Nancy Meyers, Lietuvoje rodytas pavadinimu Mylėti(s) smagu, Aleksas – Namas prie ežero 2006, režisierius Alejandro Agresti), mistinėse (Kevinas – Velnio advokatas 1997, režisierius Tayloras Hackfordas, Donis – Dievo dovana 2000, režisierius S. Raimi, Konstantinas – Konstantinas 2005, režisierius Francisas Lawrence’as) dramose, trileriuose (Edis – Grandininė reakcija 1996, režisierius Andrew Davisas, Tomas – Gatvių karaliai 2008, režisierius Davidas Ayeras, Džonas – Džonas Vikas 2014, tęsiniai 2017, 2019, 2023, visų režisierius Chadas Stahelskis, Evanas – Tuk tuk 2015, režisierius Eli Rothas), komedijose (Tedas – Bilas ir Tedas gelbėja Visatą 2000, režisierius Deanas Parisotas, Gabrielius – Geroji fortūna 2025, režisierius Azizas Ansari, Lietuvoje rodytas pavadinimu Dieviškas bardakas).

Įgarsino ir prodiusavo filmų, parašė knygų (Odė džiaugsmui / Ode to Happiness 2011, Šešėliai / Shadows 2014, abi su Alexandra Grant). 1991–2002 ir nuo 2020 groja bosine gitara alternatyviojo roko grupėje Dogstar. 2010 Los Andžele įkūrė kino gamybos bendrovę Company Films (su Stephenu Hamelu), 2011 Hawthorne (Kalifornijos valstija) – motociklų gamybos bendrovę ARCH Motorcycle (su Gardu Hollingeriu), 2017 – leidyklą X Artistsʼ Books (su kitais). Garsėja labdaros veikla.

Apdovanojimai
2005 K. Reevesui skirta žvaigždė Holivudo Šlovės alėjoje.

Šaltinis: https://www.vle.lt/straipsnis/keanu-reeves/

Stafordšyras
Stafordšyras (Staffordshire), grafystė vidurio Anglijoje. Šiaurės vakaruose ir šiaurėje ribojasi su Češyru, rytuose – su Derbišyru ir Lesteršyru, pietryčiuose – su Vorikšyru, pietuose – su Vakarų Midlandso metropoline grafyste ir Vusteršyru, vakaruose – su Šropšyru. Plotas 1713 km2. 1,15 mln. gyventojų (2024). Grafystės centras – Staffordas (72 tūkst. gyventojų). Kiti didžiausi miestai (2024): Stoke-on-Trentas (260 tūkst. gyventojų), Tamworthas (80 tūkst. gyventojų), Newcastle-under-Lyme’as (77 tūkst. gyventojų), Burton upon Trentas (76 tūkst. gyventojų), Lichfieldas (35 tūkst. gyventojų). Vietos valdžios funkcijas vykdo Stafordšyro grafystės taryba ir Stoke-on-Trento unitarinė taryba.
Šiaurėje ir šiaurės rytuose besidriekiantis Peninų pakraštys patenka į Kalnų nacionalinį parką; čia yra aukščiausia grafystės vieta – Cheeks Hillo kalva (520 m). Vidurinėje dalyje reljefas lygus, intensyvi žemės ūkio veikla. Pietrytinėje dalyje vyrauja 100–200 m aukščio kalvos, įsteigtas Cannock Chase’o nacionalinio kraštovaizdžio parkas – saugomos lapuočių miškų, atvirų viržynų natūralios buveinės, ankstyvosios pramonės, angliakasybos objektai, dideli plotai apsodinti spygliuočiais. Didžiausios grafystės upės – Trentas (ištakos ir aukštupys), jo intakai Tame’as, Dove’as ir Sow.

Ūkis
Svarbiausi ūkio sektoriai pagal užimtų gyventojų skaičių (2022) Stafordšyro grafystės tarybos administruojamoje teritorijoje: prekybos (16,4 %), pramonės (12,5 %), sveikatos priežiūros ir socialinio darbo (12 %), transporto ir sandėliavimo (8,6 %), administracinės ir aptarnavimo veiklos (7,5 %), Stoke‑on‑Trento unitarinės tarybos administruojamoje teritorijoje: sveikatos priežiūros ir socialinio darbo (21 %), prekybos (14,5 %), pramonės (13,7 %), transporto ir sandėliavimo (9,7 %), administracinės ir aptarnavimo veiklos (6,5 %). Pagrindinis pramonės centras – Stoke‑on‑Trentas. Išvystyta keramikos ir stiklo pramonė, avalynės gamyba. Burton upon Trente veikia alaus daryklos. Reikšminga ūkio šaka išlieka žemės ūkis – vyrauja pienininkystė ir pašarinių kultūrų auginimas, yra prekinės daržininkystės ūkių. Stoke-on-Trente įsikūręs Stafordšyro universitetas, šalia Newcastle-under-Lyme’o veikia Keele’io universitetas.

Istorija
Ankstyviausios žmogaus veiklos žymės – Long Low vėlyvojo neolito (2900–2300 pr. Kr.) ilgasis pilkapis ir bronzos amžiaus (2300–800 pr. Kr.) apskritasis pilkapis, t. p. Grub Low bronzos amžiaus apskritieji pilkapiai. Geležies amžiuje (800 pr. Kr.–1 a. vidurys) įrengta piliakalnių (Castle Ringas, Bury Ringas). Romos valdymo laikotarpiu (43–410) svarbiausios gyvenvietės buvo Letocetum (dabar Wallas) ir Pennocrucium (Penkridge’as), nutiesta karybai skirtų kelių.

7–9 a. dabartinė grafystės teritorija įėjo į anglosaksų Mersijos karalystę. Karalystės politinė sostinė buvo Tamworthas, 691 įkurta Lichfieldo vyskupija. Prie Hammerwicho 2009 aptiktas 650–675 Stafordšyro lobis (apie 4600 objektų) laikomas svarbiausiu anglosaksų metalo dirbinių radiniu. 9 a. pabaigoje kraštą nusiaubė danai. Nuo 927 suvienytos Anglijos dalis, valdoma Mersijos erlo. Stafordšyro grafystės pavadinimas 1016 pirmą kartą paminėtas Anglosaksų kronikoje. Pagal 1086 žemių surašymą (Paskutinio teismo knyga) grafystė buvo retai apgyvendinta ir neturtinga. 16–17 a. katalikybės bastionas. 18 a. pabaigoje–19 a. pradžioje šiaurinė dalis industrializuota, suklestėjo keraminių dirbinių gamyba (pvz., Wedgwoodo keramika), ypač 1777 nutiesus dirbinių transportavimą palengvinusį Trento-Mersey kanalą. 19 a. viduryje–20 a. viduryje intensyviai eksploatuotas Šiaurės Stafordšyro akmens anglių baseinas, gavyba nutraukta 1998.

Šaltinis: https://www.vle.lt/straipsnis/stafordsyras/

Berlynas
Berlynas (Berlin), Vokietijos sostinė. Sudaro savarankišką administracinį vienetą – federacinę žemę; ją iš visų pusių supa Brandenburgo žemė.
Plotas 892 km2. 3,66 mln. gyventojų (2024); 1189 km2 ploto aglomeracijoje – 4,85 mln. gyventojų.

Didžiausias Vokietijos miestas. Berlyno gyventojų skaičiaus dinamika – lentelėje. 20,2 % gyventojų (2021) – užsieniečiai, iš jų daugiausia turkų, buvusios Jugoslavijos išeivių, lenkų, italų, rusų, graikų.

Berlynas įsikūręs Vokietijos šiaurės rytinėje dalyje, plačiame glacialiniame slėnyje prie Havelio ir Šprė santakos. Upių uostas; Elbės–Havelio kanalas jungia jį su Elbe, Oderio–Havelio kanalas ir Oderio–Šprė kanalas – su Oderiu, kanalų sistema, į kurią įeina Vidurio Vokietijos kanalas, – su Reinu. Berlyno teritorijoje yra ežerų: Didysis Müggelio (770 ha), Tegelio (375 ha), Seddino (370 hektarų). Apie 17 % Berlyno teritorijos užima miškai (Grunewaldo, Spandau, Tegelio, Berlyno miesto), 11 % – parkai (Tiergarteno ir kiti), skverai.
Per Berlyną eina tarptautinė geležinkelio linija iš Rytų į Vakarų Europą. Berlyną juosia žiedinė automobilių magistralė; magistralės į Miuncheną, Hamburgą, Frankfurtą prie Oderio, Hannoverį.

2 tarptautiniai oro uostai: Tegelio (didžiausias ir moderniausias; 24,23 mln. keleivių, 2019), Schönefeldo (buvęs svarbiausias Vokietijos Demokratinės Respublikos oro uostas; 11,42 mln. keleivių, 2019). Seniausias Tempelhofo oro uostas (įkurtas 1923) veikė iki 2008.
Metropolitenas (U‑Bahn, veikia nuo 1902; linijų ilgis 152 kilometrai). Miesto geležinkelis Berlyne ir priemiesčiuose (S‑Bahn, linijų ilgis 331,5 kilometro).

Statybos, elektrotechnikos ir elektronikos pramonė (elektros variklių ir lempų, kabelių ir laidų, vaizdo ir garso aparatūros, buitinių prietaisų gamyba; Siemens, AEG, Osram bendrovių įmonės). Mašinų (staklių, prietaisų), transporto priemonių gamyba, metalo apdirbimas, optikos ir tiksliosios mechanikos, maisto (daugiausia konditerijos), chemijos ir farmacijos, poligrafijos, tekstilės, siuvimo pramonė, porceliano gamyba. Pramonės įmonės daugiausia sutelktos Spandau, Weissensės, Lichtenbergo, Treptowo, Neuköllno, Tempelhofo rajonuose.
Tarptautinės mugės, tarp jų – žemės ūkio ir maisto pramonės (Grüne Woche), statybos (BAUTEC). Turizmas (2018 Berlyną aplankė 13,5 mln. turistų); tarptautinė turizmo birža. Vertybinių popierių birža, daug bankų (iš jų – Bankgesellschaft Berlin A. G.).

Berlyno Humboldtų universitetas, Berlyno laisvasis universitetas, Technikos universitetas (įkurtas 1879; dabartinis pavadinimas nuo 1946), Berlyno dailės akademija, aukštosios muzikos, ekonomikos, administravimo, pedagogikos mokyklos, kino ir televizijos akademija. Mokslinio tyrimo institutai (tarp jų – branduolinių tyrimų institutas). 2 astronomijos observatorijos, 2 planetariumai. Apie 70 teatrų (tarp jų Berliner Ensemble, 3 operos teatrai), 2 filharmonijos. Berlyno filharmonijos orkestras. Kasmetiniai tarptautiniai festivaliai: Berlyno festivalis, Berlyno šventinės savaitės. Apie 75 muziejai (tarp jų – muziejų kompleksas Berlyno valstybiniai muziejai – pasaulio paveldo vertybė, nuo 1999). Tarptautinis kongresų centras (nuo 1979). Botanikos sodas (įkurtas 1679), 2 zoologijos sodai (pirmasis įkurtas 1841), akvariumas (nuo 1869; didžiausias Europoje). Olimpinis stadionas; 1936 Berlyne įvyko XI vasaros olimpinės žaidynės.

Šaltinis: https://www.vle.lt/straipsnis/berlynas/

Visi tekstai paimti iš "Visuotinės lietuvių enciklopedijos": www.vle.lt.